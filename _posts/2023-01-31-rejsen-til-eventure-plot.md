---
title: Rejsen til Eventure Plot i Zambia
excerpt: "Dina fortæller om en begivenhedsrig rejse til Eventure Plot i Zambia."
author: dina
header:
  teaser: https://i.ytimg.com/vi/YqwTUE93C7M/default.jpg
gallery:
  - url: /assets/images/blog/DSCF1370.JPG
    image_path: /assets/images/blog/DSCF1370.JPG
    alt: Hønen på terassen
  - url: /assets/images/blog/DSCF1378.JPG
    image_path: /assets/images/blog/DSCF1378.JPG
    alt: Hønen på terassen
  - url: /assets/images/blog/DSCF1391.JPG
    image_path: /assets/images/blog/DSCF1391.JPG
    alt: Hønen på terassen
tags:
  - Dina
categories:
  - Oplevelser
---

## Sådan bliver vores rejse til Zambia

{% include video provider="youtube" id="YqwTUE93C7M" %}

Så har vi været her en uge på plottet efter en temmelig lang rejse herned. Første dag gik med tre flyrejser. Først til Paris. Herefter til Nairobi, hvor vi mødte vores rejsekammerat Rebecca på 20 år.

Næste dag gik med ventetid i Dar Es Salaam, hvor vi gik tur i lokalområdet, som mest bestod af sandede veje med små boder og huse og en masse haner, som galede. 

Om aftenen kl 20 sagde vi farvel til vores sidste wifi, da flyet gik mod Mbeya, hvor vi ankom i den lille lufthavn kl 21.30, som det eneste fly den aften. Der var bælgmørkt og man kunne ikke rigtigt fornemme, at der var andet i området. Heldigvis var der et par taxamænd, som tilbød at køre os turen til vores hotel. Godt nok til overpriser i dollars, så efter at have prøvet at prutte prisen lidt ned, så gav vi os og kørte med dem de seks kilometer mod hotellet. Jeg håber, at taxamændenes børn fik en is eller lidt ekstra andet den aften. 

Vi blev indlogeret i et værelse med myggenet, hvilket var rimeligt godt, da der var rigeligt med myg. Stakkels Lily havde dog ligget med sin arm op af myggenettet, så hun vågnede op med 24 myggestik på højre arm! Vi håber, at malariaen holder sig på afstand og at det forebyggende medicin virker. Hvis vi alligevel skulle få symptomer, så har vi en kur, som endnu ikke har fejlet. Men sygdommen er helt sikkert her i området. Tre af de ansatte var til begravelse for en baby, som var død af malaria i nabolandsbyen her i torsdags, fordi zambianerne nogle gange er lidt sene til at reagere på deres symptomer. Jeg er klar til at stikke alle en kur ved de mindste symptomer. Men indtil nu har vi alle det godt, selvom jeg er lidt hævet over det hele. 

Da vi vågnede i Mbeya, så var det med at få lidt morgenmad og så ellers afsted, så vi kunne nå over grænsen i god tid. Ærgerligt for det var virkeligt et fint sted med den smukkeste udsigt, hvor der også var mulighed for at se lidt store dyr i nærheden. 

Men udstyret med en lille rejsevejledning med info om transportmuligheder og priser for transport fra folkene bag Eventure, så drog vi afsted efter morgenmaden og en lille diskussion af priser med det ellers meget venlige hotelpersonale, som lod til ikke at have fået information om min værelsesbestilling og derfor havde givet os dyrere værelser end dem jeg havde bestilt. 

Vi kørte med taxa med en rar taxachauffør til grænseområdet, som på Tanzaniasiden var en ‘almindelig’ by. Da taxaen stoppede foran grænsbygningen ‘one stop border control’, blev vi omringet af mænd, der ville sælge os den zambianske møntfod kwacha. Enkelte begyndte næsten at slås for at komme til os, så det blev en lidt voldsom oplevelse. Vi havde ingen kwacha, men skyndte os ind i bygningen, da vi følte os lidt sårbare med al vores bagage og en masse virvar omkring os. 

Første kø i grænsebygningen gik til Covid-kontrol. Her sad en meget alkoholpåvirket zambiansk mand, som ikke kunne scanne vores udprintede papirer. Han var klar til at sende os tilbage til Danmark. Så det blev første øvelse i en balancegang mellem at holde fast på vores ret uden at virke krævende / dominerende. Manden viftede os til side, og tog sig af de næste i køen. Så øvelsen var at blive stående og kigge på ham indtil han ikke anede hvad han skulle stille op med os og godt kunne se, at han ikke kunne sende os tilbage, når nu de havde godkendt vores papirer i Dar Es Salaam. Jeg ved ikke om han havde håbet at vi tilbød ham nogle penge. Men vi kom heldigivis videre til næste kø. Her skulle vi have et exit stempel hos en meget venlig mand, hvilket gik fint. I sidste kø skulle vi så have adgang til Zambia hos en yngre mand, der hele tiden skulle spørge en ældre dame til råds. På trods af lang ventetid, så gik det fint, selvom vi igen måtte holde på vores ret til at få det rigtige stempel som business visum og ikke bare almindeligt turistvisum. Langt om længe - 1½ time efter - var vi nu klar til at gå ud i Zambia. Sidste ord fra den sidste mand var: “watch out - there are many thieves out there”.

Med de ord in mente slæbte vi vores 5 stk håndbagage og 5 stk kufferter + løse puder/drikkedunke osv. ud i bagende middagssol på en jordvej/grusvej. De første mennesker kom myldrende imod os for at sælge en taxatur, men til klare overpriser. Derfor afslog jeg og fortalte, at vi enten ville finde en anden taxa eller en bus de tre timers kørsel mod Mpulungu, hvor vi skulle overnatte. Derfor begyndte vi at slæbe bagagen videre op af vejen, hvor vi kunne se lidt boder. Dog uden at vide, hvor hverken der var andre taxaer eller hvor bussen til Mpulungu var. Og uden kwacha på lommen. På det tidspunkt vidste jeg jo så ikke, at Zambia-siden af grænsen slet ikke rigtigt var en by, men snarere en grusvej med lidt boder. Og at det var søndag, så der fx heller ikke var åbent i den lille pengeautomat. 

Inden længe begyndte det igen at myldre om os med 20-25 folk omkring os, som ville hjælpe os med at bære vores bagage. Børnene fik strenge ordrer på selv at bære deres ret tunge bagage i varmen, selvom flere prøvede at hive den ud af hænderne på os. En enkelt gang blev den hevet ud af hånden på Lily og vi måtte råbe og selv hive den ud af hånden på manden og tilbage igen. 

Alle omkring os prøvede at overbevise os om at de andre ville snyde os, men at de selvfølgelig var til at stole på og at vi bare skulle følge med dem. Det blev en lidt vild og utryg oplevelse - især fordi at vi jo faktisk ikke vidste hvor vi skulle hen og ikke havde kwacha, telefon og internet. Jeg er sikker på at halvdelen af folkene gerne ville være hjælpsomme, mens den anden halvdel gerne ville snyde penge fra os. Det var bare ikke helt til at gennemskue, hvem der var hvem. 

Vi prøvede at spørge tilfældige folk på vejen hvor busstationen var og de pegede heldigvis alle i samme retning. Men børnene var varme og tørstige og vi anede ikke hvor lang vi skulle så vi endte med at slå os ned på en trappesten i side af vejen for lidt at danne ring om os selv og så sende en mand - Lars - afsted for at tjekke, hvor busstoppestedet var og evt hvor vi kunne få penge. Vi sad dog stadig helt omringet af folk, som snakkede meget højt og i munden på hinanden. Selv folkene i de små boder kiggede meget måbende på situationen. 

Lars lykkedes ikke med at hæve penge, men ved automaten sad en vagt, og derfor satte vi os derhen og havde i nogle minutter alle folkene på nogle meters afstand. Til gengæld opdagede vi til vores store glæde at det åbenbart også var busstationen - til trods for at der hverken var skilte, billetkontorer eller holdepladser. 

En mand tilbød os turen til Mpulungu i sin bus til (en ikke alt for høj) overpris med mulighed for at hæve penge i Mpulungu, og da der var ok plads, så lossede vi al bagagen ind bagerst og satte os ind - skærmet fra de mange mennesker. Skønt! Inden længe kom der folk forbi og ville sælge vand og det lykkedes os at betale med de tanzanianske shilling, som vi havde tilbage. 

Det var en super smuk tur gennem landskabet. Og heldigvis stødte vi på lidt asfalt efter 5 minutters kørsel. Dog med en del huller, men klart bedre end grusvej. Frokost havde vi dog stadig intet af, men hjemmefra havde vi tømt snackskabet, så vi havde stadig en hel pose pebernødder, som vi kunne snacke af. 

Efter 3-4 timer ankom vi til Mpulungu, hvor vi skulle hentes af Timothy fra Eventure dagen efter kl 8 om morgenen. Det var stadig i nogenlunde dagslys og vi var ved godt mod. I bussen havde jeg snakket med en mand, som kendte projektet og Glenn, som er manden bag projektet. Han havde sagt, at der var en bank, som vi kunne hæve penge i og en butik, hvor vi kunne købe taletidskort, som stadig ville holde åben. Endda også bedt chaufføren om at sætte os af ved vores hotel. Så humøret var godt. Indtil alle andre var stået af bussen og vi holdt ved banken, som afviste vores hævekort…

Herefter ville chaufføren og hans to hjælpere finde nogen, som kunne veksle vores dollars, men da de hørte om vores aftalte pris, så afviste de og sagde, at prisen kun gjaldt os som personer og at de skulle have ekstra for vores bagage. I mens begyndte det at blive mørkt omkring os og vi var jo nu kørt væk fra busstationen og vores hotel igen. Så det var igen en lidt sårbar forhandlingsposition. Især fordi al vores bagage lå bagi bussen og den ene demonstrativt havde sat benet op foran døren, mens vi diskuterede prisen. 

Vi bad om at blive kørt tilbage til stationen og betale i dollars eller også ville vi gå ud af bussen med det samme (lidt svært dog), men ingen kørte og de ville hellere fortsætte diskussionen, mens det blev mørkere og mørkere. 

Vi endte dog med at holde på vores - med lidt hjælp fra en forbipasserende (som havde en bekendt, der gerne ville veksle for os), så i bælgmørke begyndte bussen at køre igen. Dog i en anden retning end den vi kom fra. De sagde, at de bare ville køre en anden vej til hotellet. Vi bad dem om at vende, men de kørte videre…

Heldigvis endte vi på hotellet efter et par usikre minutter, hvor humøret var dalet en del. Ved hotellet blev de ved med at diskutere, mens bagagen blev halet ud. Jeg blev i bussen, mens de andre gik ud, da jeg stadig følte mig usikker på om de kunne finde på at køre med bagagen, når vi var stået af. De endte med at få en rimeligt god dollarvekselkurs og køre afsted igen. 

Herefter måtte vi så høre hotellet, om vi kunne få lov at overnatte uden kwacha for så at prøve lykken dagen efter. Det kunne vi heldigvis. Problemet var bare, at vi stadig ikke kunne få fat på Timothy og aftale afhentning. Og at vi ikke var sikre på at kunne få kwacha. 

Jeg spurgte, om jeg måtte låne receptionistens telefon, men han havde ingen !?! 
Det er altså ikke en selvfølge med telefon på et hotel hernede.

Til gengæld fik han fat på en anden, som kom med sin telefon og jeg spurgte om jeg måtte prøve at ringe til Timothy, hvorefter han fortalte at han ikke havde taletid !?!
Det er altså ikke en selvfølge at man kan ringe, bare fordi man har telefon.
Til gengæld lykkes det mig at skrive til Timothy på Whatsapp og aftale, at han ville hente os dagen efter kl. 9 om morgenen. Dog uden mulighed for at få kontakt igen i tilfælde af, at der skulle opstå noget pludseligt. 

Vi havde stadig kun pebernødssnack tilbage, så det blev pebernødder til aftensmad, men ingen gik sultne i seng. Til gengæld var jeg efter tre dages rejse og en masse besvær klar til at blive hentet og komme hen, hvor vi skulle opholde os resten af tiden her. 

Næste morgen kl 8.15 gik Lars, Alva og Rebecca ud i byen for at hæve penge og finde taletid/SIMkort til telefonen. Vores egne SIM-kort kan nemlig ikke gå på deres telenet. Emmi og Lily ville helst blive på værelset, så jeg blev ved dem - også i tilfælde af at Timothy skulle dukke op lidt før. Klokken blev ni. Og den blev 9.30. Og 10. Stadig ingen tegn af hverken Timothy eller de andre. 

Jeg nåede mildt sagt at blive en del nervøs (og sulten) for at der skulle være sket dem noget og for at aftalen med Timothy på en eller anden måde skulle være glippet. Men kl 10.15 dukkede Timothy op sammen med bådsmanden Moses og vagten Lightwell. Det var et rigtigt godt øjeblik, selvom jeg i min nervøsitet havde digtet en historie til Lily og Emmi om at Timothy nok havde mødt Lars og de andre i byen og var i gang med at hjælpe dem…

Meeen heldigvis dukkede Lars, Alva og Rebecca op 5 minutter efter. De havde stået i mange meget langsomme og forvirrende kæmpekøer i banken for at veksle nogle dollars, så vi nu havde lidt kwacha. 

Så nu var humøret i top igen, da vi alle sad med vores bagage på en ladvogn på vej mod at købe et SIM-kort, så vi kunne få lidt internet og købe lidt mad, som blev en zambiansk meat pie, som smagte vældigt, når nu man ikke havde fået ordentligt mad længe. Emmi og Lily var ikke helt begejstret, men noget røg ned. 

Og endelig!!! Vi kunne sætte os ombord på båden det sidste stykke vej (ca en halv time) mod Eventure Village sammen med de søde ansatte på stedet. (Man kan ikke køre hele vejen til plottet, men kun til Mbete, som er nabolandsbyen. Herfra er der en lille sti) 
Det var virkeligt helt fantastisk at ankomme med båden og endelig vide, at vi nu var kommet sikkert herned.

At der så de næste dage ikke var meget afslapning og ikke reel mulighed for at komme på internettet, da det ikke var installeret ordentligt - det vidste vi jo først senere…

Til gengæld har vi slappet rigeligt af i dag søndag - en uge efter ankomst og klar til at modtage eleverne i morgen, efter at de har været hjemme på pause. 
